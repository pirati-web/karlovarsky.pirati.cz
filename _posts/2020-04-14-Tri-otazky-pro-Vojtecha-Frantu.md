---
date: 2020-04-14
category: blog
tags: 
 - Karlovarský kraj 
 - Lázeňství 
 - 3 otázky
title: Tři otázky pro... Vojtěcha Frantu
author: KS Karlovarský kraj
image: posts/vojta_franta.jpg
---
**Každý týden jedna Pirátská osobnost v kraji odpoví na tři otázky z aktuální situace. Začínáme Vojtou Frantou, krajským zastupitelem odpovědným za lázeňství a cestovní ruch.**

**1.  Jaká je teď situace v lázeňství v kraji a jak se kraj snaží pomáhat?**
   
Lázeňství se nakazilo koronavirem, má bohužel vážný průběh a stát jej nechce připojit na plicní ventilátor. Kraj ani město nedisponuje přístroji a zdroji, které by jeho stav mohly zlepšit, je to pouze systémová pomoc státu, která může lázeňství v současnosti pomoct. Kraj vytvoří tlak na stát, aby situaci urychleně řešil a zachránil tak naše národní stříbro.


**2.  Jaká bude budoucnost lázeňství v našem kraji?**    

Lázeňství projde jistou transformací, dotkne se to bohužel všech. Již dnes je jasné, že počet kapacit a výkonů bude nižší. Ty lázně, které se s krizí vyrovnají, což bude záležet na spoustě vnějších faktorů, se musí zaměřit na domácí klientelu a širší záběr hostů, jiné nabízené produktové balíčky. Kraj i město vyvíjí snahu o zachránění a udržení odborného zdravotního personálu, o který lázeňské resorty nesmí přijít. Stát, kraj i města musí hledat cesty k podpoře tohoto segmentu, ať už se jedná o doplnění a změnu programu Antivirus, Kurzarbeit a kompenzací pro OSVČ, tak program COVID a odpuštění nájmů a splátek. Zároveň je potřeba znát jasný plán, případně parametry, kdy bude možno lázně znovu otevřít. Kraj musí v předstihu spustit masivní kampaň na přilákání hostů a vyvíjet snahy o podporu lázní v tomto mezičase.

  

**3.  Letos se měl dokončit přístup Slavných lázní Evropy do sítě UNESCO, jak to s ním vypadá?**
    
Podobně jako s dalšími masivními akcemi, zatím je 44. zasedání Výboru světového dědictví nejisté, hovoří se i o propojení 44. a 45. jednání na rok 2021, ale nechci malovat čerta na zeď. Na programu jednání by lázně měly být a vyjádření expertů bychom se měli dozvědět zhruba šest týdnů před oficiálním termínem zasedání výboru, tedy v půlce května.


*Doplnění redakce – podle čerstvých zpráv z tisku by se zveřejnění expertní zprávy mělo odehrát až bude jasný termín zasedání. Předběžně se mluvilo o říjnu.*
