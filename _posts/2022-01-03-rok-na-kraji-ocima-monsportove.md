---
date: 2022-01-03
category: blog
layout: post
tags: 
title: Rok na ve vedení kraje očima Markéty Monsportové
author: Markéta Monsportová
authorId: marketa.monsportova
image: posts/roknakraji.jpeg
important: true
---

**Na konci roku je zvykem bilancovat a nám uplynul první rok v krajské vládě. „Uplynul“ není vhodné slovo, výstižnější, alespoň za mě je „uběhl“ a to tryskem. Rok 2021 byl asi tím nejrychlejším v mém dosavadním životě. ¼ volebního období je za námi. Tady je mé krátké ohlédnutí, budu se snažit být stručná, aby byl prostor i pro kolegy.**


## Seznamování se
První kvartál byl ve znamení seznamování se s úředníky, s aparátem krajského úřadu a s agendou. Většina schůzek probíhala online, chyběl osobní kontakt. Během prvních pracovních schůzek jsem se občas ztrácela, zkratky jako SLM, SLL, AHR, KARP, PRRKK, ITI,OŽP, MMR, AKČR atd…. jsem si nenápadně zapisovala a snažila se po večerech rozklíčovat. Cestovní ruch, který mám společně s Vojtou v gesci, byl zastaven, pak se spontánně rozběhl a teď opět funguje v přidušené formě. Největším problémem bylo a stále je, že nikdo pořádně neví, co přijde. Několikrát jsme apelovali na vládu, většinou bez úspěchu. O dalších aktivitách a hlavně o UNESCO se jistě rozepíše příště Vojta Franta.

Věnujeme se také hodně Krušným Horám a věřím, že snahy o založení CHKO a destinační agentury pomohou přispět ke smysluplnému rozvoji. Navázali jsme také velmi aktivní spolupráci s Ústeckým krajem

## EXPO Dubaj 20
Jedním z mých prvních letošních úkolů bylo vyjednávání o rotační expozici na EXPO Dubaj 20, kdy původní model lázeňské prezentace rozmetal covid a nebylo vůbec zřejmé, zda se Expo uskuteční alespoň v roce 2021 a původní vystavovatelé se odhlásili. Nechali jsme za kraj vytvořit krásné video, které převzala i Česká televize pro reportáž z EXPO, zachovali jsme částečně lázeňský rámec rotační výstavě pojmenované „CZECH LANDSCAPE THERAPY“, a současně se podařilo naplnit worskshop velmi kvalitními partnery. Dle CzechTourismu byl o workshop obrovský zájem, jednalo se o jednu z prvních turistických prezentací na Expu a zájem o nás předčil i konkurenční workshop Švýcarska, který byl ve stejnou dobu.

## JTF - Kulturně kreativní odvětví
S odborem kultury jsme se pustili do přípravy strategického projektu do Operačního programu Spravedlivé transformace pro rozvoj kulturně kreativních odvětví. Téměř celý rok jsem se snažila některé své kolegy a okolí přesvědčovat a vysvětlovat, že to není jen tak nějaký rozmar a módní trend. Je to jeden z možných funkčních nástrojů pro zlepšení života v našem regionu. Na projektu spolupracuje také řada aktivních lidí z území, kteří se kreativitou zabývají a pokud vše půjde dobře, v příštím roce by měla svou činnost zahájit nově vzniklá instituce 4K, která by všem v tomto oboru měla pomoci.

## Výbor pro národní menšiny
S Výborem pro národnostní menšiny, jehož jsem předsedkyní, jsme uspořádali Den národnostních menšin, který se konal v Chodově v rámci Vavřinecké pouti a bez přehánění musím říct, že to byl jeden z mých nejsilnějších kulturních a i gastronomických zážitků. Okamžik, kdy na jednom pódiu společně vystoupili pěvecké sbory z Ukrajiny, Běloruska a Ruska a pod pódiem tančili členové romského a německého souboru, je nezapomenutelný.

## Osvěta a komunikace krajského úřadu
Když jsme nastoupili na Krajský úřad, který je opravdu na kraji a lišky, divoká prasata a srny pod okny jsou běžným výjevem (má to samozřejmě své kouzlo :) ) a večer, po úředních hodinách se z areálu stává „město duchů“, přemýšleli jsme, jak ho oživit a otevřít veřejnosti. Napadlo mě uspořádat festival a z této myšlenky nakonec vznikla akce Kraj dokořán. Na organizaci se podílelo mnoho zaměstnanců napříč odbory a byla to velmi příjemná akce a jsem ráda, že je vůle všech zúčastněných s ní pokračovat. Zapište si datum 17.06.22! Podařilo se nám „dotáhnout“ do areálu spoustu lidí a kdy se většina z nich poprvé dozvěděla, kde že ten areál vůbec je a čím se krajský úřad zabývá.

V osvětě a komunikaci ven, ať už o úloze kraje, ale i o probíhající transformaci pomohla hodně slam poetry tour na téma „Budoucnost kraje bez uhlí“ po školách, kterou jsem měla možnost doprovázet a čelit dotazům a často i výtkám našich studentů. Byla to skvělá zkušenost, a během debat se studenty, jsem si potvrdila, že to co děláme, má smysl a pokud neztratíme kontakt s lidmi „zdola“ mohlo by se nám za 4 roky podařit náš kraj nasměrovat tím správným směrem.

---
**Nakonec musím zmínit, že jsem za tuto příležitost velmi vděčná. Nejen, že mě nesmírně těší spolupráce s novými a schopnými lidmi, kterých je u nás nás opravdu hodně, ale i pospolitost a společný zájem celé rady náš kraj posunout ze spodních příček, je velmi motivující. Jsem také ráda, že se nenaplnily predikce, že koalice nepřežije ani první rok.**

***Markéta Monsportová***
