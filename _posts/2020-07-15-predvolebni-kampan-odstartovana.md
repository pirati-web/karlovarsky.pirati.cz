---
date: 2020-06-08
category: blog
layout: post
tags:
    - Karlovarský_kraj
    - krajské_volby_2020
title: Předvolební kampaň odstartována!
author: KS Karlovarský kraj
image: posts/foto_tk_2020.jpg
---
**Po celostátním výstřelu předvolební kampaně přichází i začátek karlovarský. Do krajských voleb jdou Piráti s odhodláním a připraveni vést Karlovarský kraj. Lídrem kandidátky je krajský radní Josef Janů.**

*„V pozici lídra obhajuji úspěšné doplutí krajské posádky do koalice a vedení kraje. V minulých čtyřech letech jsme měli na starosti oblast regionálního rozvoje, projektového řízení, cestovního ruchu a lázeňství. Myslím si, že na odvedenou práci musíme být v rámci možností našeho tříčlenného zastupitelského klubu pyšní. Pokud bych měl zmínit jen pár věcí, tak je to řešení následků kauzy ROP Severozápad, dokončení přístupu do UNESCO a práce na digitální technické mapě,“* komentoval činnosti Pirátů v koalici Janů.

*„Budoucnost kraje vidíme ve vzdělanosti obyvatel, kvalitním životním prostředí, dostupnosti péče i služeb a propojení se všemi okolními regiony jak infrastrukturou, tak lidsky. Pokud bych měl shrnout můj postoj do dalších čtyř let, je to jednoduché – Zkušenost získána, ideály držíme,“* vysvětluje dále Josef Janů, kandidát na hejtmana.

Ve středu představili Piráti další kandidáty a priority. V první desítce je řada zkušených a prověřených politiků, včetně dvou pirátských starostů v kraji. Dvojkou je krajský zastupitel pro lázeňství a cestovní ruch Vojtěch Franta. *„Náš kraj dostal několik těžkých ran, ze kterých se budeme zvedat obtížně. Oblast lázeňství a cestovního ruchu ale pro náš kraj bude i nadále hrát důležitou roli. Kraj potřebuje jasnou vizi směřování, nemůže neustále setrvávat na poslední příčce ve srovnání s dalšími regiony. S Piráty tuto vizi máme - kraj musí projít transformací, která jej učiní konkurenceschopným a atraktivním pro život. Budeme nadále podporovat rozvoj lázeňství jako tradičního odvětví, ale v našem programu je prioritou také vzdělání, zdraví, životní prostředí a hlavně nové příležitosti,“* nastínil Franta.

Současná krajská zastupitelka a trojka kandidátky Markéta Monsportová vidí potenciál našeho kraje v oblasti rozvoje kultury: *„Náš kraj by si zasloužil rozvoj paměťových institucí. Měly by pomoci s vytvářením lepšího vztahu obyvatel k místu, kde žijí a rozvoji lokálního patriotismu a zaměřit se na mapování řemeslného a tradičního dědictví kraje pro potenciální investory v těchto odvětvích.“*

Lukáš Zykán, facility manager ze Sokolova, je na čtvrtém místě pirátské kandidátky. *„*Ani po čtyřech letech se nám bohužel nepodařilo docílit v oblasti transparence všeho, co jsme chtěli, a to zejména díky neochotě koaličních partnerů. Když kraj rozdává peníze, ať už z evropského, státního, nebo vlastního rozpočtu, měl by aktivně informovat občany o možnostech jejich získání, aby na ně dosáhli skutečně všichni, ne jen ti s dobrými kontakty nebo placenými experty na čerpání. Vždy zveřejníme, kdo a proč dotace dostal, nebo naopak nedostal. Zveřejníme i jejich vyúčtování, aby každý viděl, kam veřejné prostředky nakonec doputovaly a jaký byl reálný přínos veřejných peněz."**

Na páté pozici kandidátky je karlovarský zastupitel a politický analytik Jindřich Čermák. *„Abychom se odrazili od pomyslného dna statistických žebříčků, musíme se nechat inspirovat moderními učebními metodami. Budeme podporovat alternativy k současným školským zařízením a zapojení metod učení prostřednictvím digitálních technologií. Nedílnou součástí moderního vzdělávání je důraz na rozvoj kompetencí kritického myšlení. Zatraktivníme výuku díky zkušenostem, které mohou přinést inspirativní lidé z praxe. Chceme narušit stereotyp současné výuky!“*

Na šestém a sedmém místě pak Piráti staví úspěšné starosty Mariánských Lázní a Lokte Martina Kalinu a Petra Adamce.

Piráti představili také své želízko do voleb v senátním obvodě č. 3, který zahrnuje takřka celý okres Cheb a celý okres Tachov. Kandidátkou za nejzápadnější obvod je Markéta Monsportová, manažerka, kulturní aktivistka a krajská zastupitelka.

*„Do Senátu kandiduji proto, abych mohla osobně aktivně přispět ke změně nálady v celé společnosti a podpořit mně blízké hodnoty, jako jsou svoboda a demokracie. Chci se z pozice senátorky společně s místními spolky, akčními skupinami i jednotlivci zasadit o to, aby lidé i v té nejmenší vesnici měli dostatek příležitostí a jistot pro spokojený život. A aby byli hrdými Západočechy,“* popsala Markéta Monsportová.

*„Piráti se do volebního klání pouští s heslem ‚Šance změnit budoucnost'. Věřím, že nám voliči tuto šanci dají a vloží v nás důvěru, jak to udělali již několikrát, a snad mohu s čistým svědomím říci, že jsme je ještě nikdy nezklamali. Cesta k vybudování moderních krajů nové generace začíná právě teď. A doufám, že Pepa bude lídrem, který nakonec usedne na hejtmanský post,“* sdělil ke krajským volbám předseda Pirátů Ivan Bartoš.

První desítka Pirátské kandidátky:

1. Josef Janů, Karlovy Vary
2. Vojtěch Franta, Mariánské Lázně
3. Markéta Monsportová, Velká Hleďsebe
4. Lukáš Zykán, Sokolov
5. Jindřich Čermák, Karlovy Vary
6. Martin Kalina, Mariánské Lázně
7. Petr Adamec, Loket
8. Ondřej Topinka, Cheb
9. Vítězslav Adamec, Loket
10. Nikola Indrová, Valeč

![](/assets/img/posts/trio.jpg)
