---
date: 2022-06-10
category: blog
layout: post
tags:
    - Tisková_konference
    - Komunální_volby
    - Kampaň
title: Piráti v Karlovarském kraji představili lídry do komunálních voleb
author: Tisková zpráva
image: posts/tiskovka2022.JPG
---
10.6.2022, Karlovy Vary - **Na páteční tiskové konferenci představili Piráti lídry do komunálních voleb. Mezi hlavní priority patřila tradiční pirátská témata jako otevření radnic lidem, bydlení či digitalizace.**

Tiskovou konferenci uvedl předseda Pirátů **Ivan Bartoš**. Ten zdůraznil klíčovou roli Karlovarského kraje i příležitosti, které nyní nastávají.

*"Nyní jsou Piráti jak součástí úspěšného vedení kraje, tak ve vedení několika měst, kde budou mandáty od občanů obhajovat. Za pirátskými zástupci je vidět skvěle odvedená práce a věřím, že získají důvěru voličů, aby dále dělali to, co je správné,"* uvedl Bartoš.

V Karlových Varech povede pirátskou kandidátku zastupitelka **Barbora Hradečná**: *"Čtvrtým rokem bojujeme z opozice za přístupnější a otevřenější radnici, která je nyní zabetonovaná. Čtvrtým rokem přinášíme spoluobčanům informace o tom, co vedení města chystá a upozorňujeme na špatné hospodaření. Je třeba posunout se do 21. století. Chceme Karlovy Vary jako moderní, sebevědomé a udržitelné lázeňské město, ve kterém se dá žít. Ve kterém mohou žít mladí lidé,"* nastínila.

**Martin Kalina** bude již podruhé obhajovat pozici starosty v Mariánských Lázních: *"Piráti úspěšně vedou radnici v Mariánkách již druhé volební období. Poslední roky byly spíše krizovým managementem než vedením města, ale zvládli jsme to! Čekají nás však další výzvy. Oprava radnice, rekonstrukce veřejného osvětlení, rozvoj sportovně-relaxačního areálu v Hamrníkách, výstavba městských bytů a mnoho dalšího. Věřím, že voliči naši práci ocení a dostaneme znovu šanci posouvat Mariánské Lázně k lepšímu,"* uvedl.

Mandát obhajují Piráti také v Lokti, kde vede již podruhé kandidátku současný starosta **Petr Adamec**, který řekl: *"Když jsme město před čtyřmi lety, před covidem, kůrovcem a válkou přebírali, tak mělo město na účtech 32 milionů. Tuto částku se nám podařilo i při zachování masivních investic ztrojnásobit. Během čtyř let jsme intenzivně investovali do infrastruktury, škol, veřejných prostranství, zeleně a mnoho dalšího. Naším hlavním cílem do budoucna je skloubit požadavky občanů, podnikatelů i návštěvníků města. Nebude to jednoduché, ale věřím, že to zvládneme!"*

Součástí koalice jsou Piráti v Chebu, kde povede kandidátku radní města **Ondřej Špendlíček**: *"Ačkoliv jsme na chebské radnici v pozici minoritního koaličního partnera, velmi dobře se nám daří tlačit naše nejdůležitější témata. Jsem rád, že tuto příležitost máme, a věřím, že i do budoucna budeme mít možnost pirátské hodnoty v Chebu prosazovat,"* nastínil Špendlíček.

V Sokolově jsou Piráti již čtvrtým rokem v opozici. Lídryní se stala zastupitelka **Tereza Zykánová**: *"Sokolov je město, které má lidem co nabídnout, ale je potřeba na tom pracovat. Je nutné podpořit mladé, aby neodcházeli pryč, nenechat si utéci jejich nápady, vize a nadšení, které jsou pro komunitu ve městě nejdůležitější. Abychom toho dosáhli, musíme jim nabídnout kvalitní a dostupné bydlení, možnost pracovního uplatnění a různé způsoby trávení volného času,"* říká Zykánová.

Opoziční práci se věnují Piráti také ve Valči, kde byla lídryní zvolena **Nikola Kassl**: *“Naším cílem je mít transparentní obecní vedení. Minimálně se o to snažíme poslední 4 roky online přenosy našeho pirátského zastupitele z veřejného zasedání zastupitelstva. Rádi bychom ale šli dál - transparence projektů je jediná cesta, jak zabránit předsudkům o korupci!”* uvádí Nikola Kassl.

Historicky poprvé staví kandidátku Piráti a nezávislí kandidáti v Nové Roli, kde kandidátku vede **Petr Antonín Kumstát**: *"Jsme toho názoru, že na městě má být zastoupena i mladší generace, která dokáže na problémy nahlížet jinak než ostatní. Máme spousty nápadů, které bychom chtěli realizovat. My nabízíme mladou vizi, se kterou vedení města zvládneme!"* vysvětlil Kumstát.
