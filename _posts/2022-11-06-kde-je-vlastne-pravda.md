---
date: 2022-11-06
category: blog
layout: post
tags:
    - Hoaxy
    - Dezinformace
    - Očkování
    - Ukrajina
title: Kde je vlastně pravda?
author: Lukáš Zykán
authorId: lukas.zykan
image: posts/zykan.png
---
**Žijeme v době, kdy množství informací je obrovské a jejich tok je opravdu abnormálně rychlý. V této záplavě informací se člověk jednoduše ztratí. Situace v posledních třech letech není úplně snadná (covid, očkování, válka) a mnoho lidí podléhá záměrně lživým informačním tokům, které se na první pohled jeví naprosto jasně, ale už na ten druhý je zřejmé, že něco nebude v pořádku. Bohužel lidé, kteří podléhají informační masáži, nejsou mnohdy schopni podívat se zpět v čase a vyhodnotit své postoje v situaci dnes. Když vyberu jednu z informačních masáží, tak v současnosti by všichni očkovaní měli být dávno po smrti.**

Dost často se setkávám s lidmi, kteří nevědomky šíří právě tyto dezinformace a při konfrontaci se ohání tím, že „je to můj názor a mám na něj právo“. Ano, žijeme v demokracii, máme svobodu slova, ale je třeba rozlišovat co je názor a co je lež. Lež nemůže být pravdou ani názorem, lež zůstane vždy jen lživým tvrzením. 

Jak ale rozeznat co je pravda a co lež? Chápu, že v dnešní době a informačním smogu opravdu není snadné odhalit skutečnou pravdu. Je však celkem snadné identifikovat lež. Běžný uživatel internetu si dokáže jednu informaci ověřit z několika zdrojů a zabere to jen pár minut. Pro mnohé je bohužel jednodušší podlehnout první líbivé lži, snadným řešením složitých problémů a schováváním se za vlastenectví, které ale není, při podrobnějším zkoumáním, ničím jiným, než pravým opakem. Nechápu pak lidi, kteří pod rouškou vlastenectví velebí strůjce současného válečného konfliktu, chlubí se tričky s potiskem s Vladimirem Putinem, mávají ruskými vlajkami na náměstích a přitom volají něco o Česku na prvním místě.

Doba není a nebude v příštích měsících a letech jednoduchá. Bude to bolet nás všechny, někoho méně, někoho více. Je ale potřeba si uvědomit, že složité situace nemají snadná řešení. A je třeba nepodlehnout hlasům, které tyto snadné cesty slibují. Vyspělá civilizace se musí postavit zlu i za cenu snížení svého komfortu. Budou se ozývat hlasy, které budou ukazovat prstem na viníka a budou slibovat právě ty jednoduché cesty. Nenechme se ale obalamutit populismem, který má v poslední době mezi početnou skupinou obyvatel veliké zastání. Nezaměňujme příčinu a důsledek. Příčinu našich ekonomických trablů hledejme více na východ. Důsledkem toho jsou nepopulární opatření, o kterých si myslím a věřím, že je v průběhu času vyhodnotíme jako správná.

V souvislosti s blížícími se prezidentskými volbami nás čeká velice krušná zima, plná informačních a v jistých případech určitě i dezinformačních toků, které bude třeba racionálně vyhodnocovat. Prosím, nepodléhejme hrám na city, planým nesplnitelným slibům a stáčení diskuzí do absurdních rovin. Mějme oči a uši otevřené, budujme si vlastní úsudek a hlavně; ověřujme si informace z více zdrojů. Braňme se strachu a podněcování nenávisti – to není dobrá cesta. Věřím, že tuto turbulentní dobu překonáme, a nám všem se zase uleví a bude dobře.

***Lukáš Zykán, zastupitel Karlovarského kraje za Piráty***
