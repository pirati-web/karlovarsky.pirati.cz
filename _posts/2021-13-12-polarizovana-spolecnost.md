---
date: 2021-12-13
category: blog
layout: post
tags:
    - společnost
    - očkování
    - covid
title: Vzájemným respektem skoncujme s polarizací
author: Lukáš Zykán
authorId: lukas.zykan
image: posts/zykan.png
important: true
---
**Covidových témat je všude plno. Na sociálních sítích je plno nenávisti, v osobních hovorech mezi lidmi nevyjímaje. Začali jsme se dělit na MY a ONI, očkovaní a neočkovaní. Nevraživost mezi těmito tábory sílí a je to leckdy nemilé až smutné čtení. Skoro jsme zapomněli, co je příčinou a už se na sebe díváme jen skrz prsty.** 

Oni můžou, my ne. My se testujeme, oni ne. Za poslední dobu se mezi lidmi vyrojilo spoustu odborníků na slovo vzaté, virologů, imunologů a odborníků na ústavu. Nic ale není jen černobílé. Každý čerpá z jiných zdrojů a každý má možná trochu pravdu. Ale to nejdůležitější je, že byť jsme rozděleni na dva tábory, že nepřítel je společný. Jsou mezi námi však lidé, kteří toto prožívají každý den a jsou svědky stále se opakujících příběhů. Jedním z těchto lidí je i nejmenovaný pracovník z jednoho z lékařských pracovišť. (kvůli ochraně osobních údajů si nepřál být jmenován)

> *„Není žádnou výjimkou, že přijíždíme do domácností, kde si jeden z členů rodiny, jako covid pozitivní, volá rychlou záchrannou službu, s dýchacími potížemi. Při dotazu, zda je očkovaný, v drtivé většině slýcháme, že ne. V domácnosti je ale další covid pozitivní, většinou partner či partnerka, který ale očkovaný je. Při otázce, jaký má průběh, slyšíme, že v pohodě, že má rýmu. A to je přesně ten důvod, proč by se lidé měli nechat očkovat, bez ohledu na zdravotní stav a věk. I zdravého a mladého člověka v kondici, může covid srazit na kolena,“* říká zdravotník.

Jako nešťastné považuji hlavně komunikaci vlády a ministerstev, kdy se nedaří v lidech vyvolat nutnost a přidanou hodnotu očkování. V současné době už jsme v situaci, která postupuje tak dramaticky rychle, že nynější očkování již nedokáže epidemii zbrzdit, v lepším případě zastavit. Tady vidím obrovské selhání vládních elit za poslední půlrok, kdy se nepodařilo nastartovat motivující očkovací kampaň. Dezinformační kampaň je bohužel silnější, hlasitější a mezi odpůrci očkování se velice rychle šíří, a to nejen po sociálních sítích.

„Často se bavím s lidmi, i mimo výkon svého zaměstnání, kteří nemají v očkování důvěru. Pokouším se vysvětlovat benefity vakcinace. Nejednou se mi stalo, že lidé změnili názor se slovy, že jim to konečně někdo pořádně vysvětlil.“ dodává zdravotník.

V první vlně epidemie, kdy ještě nikdo nevěděl, co se bude dít, se lidé maximálně semkli, byli důslední v dodržování pravidel. Hromadně se šili roušky, rozvážela se desinfekce. Toto se nám bohužel do dalšího postupu epidemie nepodařilo zachovat a lidé pomalu na nesystematická, chaotická a rychle se měnící vládní nařízení rezignovali. To nás bohužel dostalo do situace, ve které se nacházíme nyní.

Dle slov zdravotníků je jedinou cestou, jak ven ze situace, do které jsme se dostali, očkování. A to nejen rizikových skupin. Ve značné míře převládají z řad hospitalizovaných právě neočkovaní. Pokud je již někdo očkován a je hospitalizován, většinou se jedná o polymorbidního seniora.

Lidé by si měli uvědomit, že nemocniční péče je pro spoustu dalších onemocnění, nejen pro covid. Stává se, že pro pacienty se standardními onemocněními není lůžko a tato situace se v čase bude asi ještě zhoršovat. Každý by měl jednat se vší osobní zodpovědností, to je nejspíš základ dílčího úspěchu. Prosím, snažme se dodržovat logická opatření, které ochraňují nejen nás samotné, ale hlavně rizikové skupiny. Nepokoušejme se podvádět a vymýšlet kličky, jak nařízení obcházet. To není ta správná cesta. Hlavně, buďme na sebe hodní, snažme se respektovat, pomáhat si, nerozdělujme společnost víc, než už je. Zkusme se snažit táhnout za jeden provaz a věřme, že současná situace brzy skončí a všichni se vrátíme ke svým normálním radostným životům.

***Lukáš Zykán***
