---
date: 2022-07-12
category: blog
layout: post
tags:
    - Piratske_listy
    - Komunální_volby
    - Kampaň
title: Rozhovor s lídryní sokolovských Pirátů Terezou Zykánovou
author: Piráti Karlovarský kraj
image: posts/zykanova.jpg
---

**V letošních komunálních volbách kandidují Piráti také v Sokolově, kde obhajují post zastupitele. Jaké byly poslední čtyři roky v opozici? Co se Pirátům v Sokolově podařilo prosadit? Či téma mladých lidí v komunální politice. To vše a mnoho dalšího se dozvíte v rozhovoru s Terezou Zykánovou, lídryní Pirátů v Sokolově pro letošní komunální volby.**

---
**Ahoj Terezo, jak se dnes máš a jak jsi strávila dnešní dopoledne?**

Ahoj, dneska se mám skvěle, jako vždy jsem měla nabitý den, neměla jsem čas se nudit. Dopoledne jsem strávila v práci a následně jsem se věnovala rodině a povinnostem v domácnosti.


**Čekají nás komunální volby a za Piráty jsi zastupitelkou v Sokolově, jaká je práce zastupitele v opozici?**

Je zajímavá a pro mě i přes ty strávené 4 roky nová. Beru ji stále s pokorou, je v ní spousta informací a věcí, které se stále učím. Samozřejmě nemůžu zapomenout na 2 roky strávené v takové pro mě demo verzi. Tedy 2 roky koronaviru, kdy veškeré rozjednané záležitosti jsme utlumili. To mě moc mrzí, ale bohužel i s takovými situacemi se člověk musí vyrovnat a věřím, že do budoucna už nic takového nenastane a budeme se moci v klidu vrátit k jednáním.

**Co se vám jako Pirátům podařilo prosadit? Co a proč jste podpořili v rámci zastupitelstva?**

Už od počátku jsme garantovali, že budeme konstruktivní opozicí. A to věřím, že se nám podařilo. Snažili jsme prosadit záznamy z jednání, zde je částečný úspěch v tom, že občané můžou jednání vidět alespoň online. Nicméně k záznamům se dostanou, jak jinak, trošku po pirátsku. Vše nahráváme a následně sdílíme na youtube. Je to pro nás práce navíc, ale věříme, že to má význam. Vždy jsme byli pro to, aby i při projednávání žádostí občanů se přistupovalo individuálně. Například před nedávnem se konečně podařilo odpustit přemrštěné náklady na již zaplacený dluh městu. Aktivně jsme se podíleli na zlepšení projektu participativního rozpočtu, a i když nebyly všechny naše připomínky vyslechnuty, tak proběhl i v tomto posun.

**Jak se sokolovští Piráti angažují v rámci komunálních aktivit?**

V rámci politické angažovanosti se pravidelně účastníme výborů a komisí města, kterých se nejen účastníme, ale snažíme se aktivně podílet vlastními nápady a návrhy. I mimo politiku se podílíme na kulturním rozvoji. Lucie Trčková pravidelně pořádá cestovatelské filmové festivaly, které jsou velice oblíbené, Tomáš Trčka je vášnivý sportovec, Lukáš Zykán je dlouholetý muzikant a jeho kapela byla hostem několika městských akcí. Já pravidelně pořádám Fairtrade snídaně, nyní se snažím pomoci v rámci ukrajinské války, předávám aktuální informace, pořádám česko-ukrajinské sousedské setkání.

  
  

**K jakým dalším zajímavým informacím nebo aktivitám jsi se z pozice zastupitelky dostala a co ti to přineslo?**

Přijala jsem všechny závazky, které práce zastupitele nabízí, a to i ty příjemné. Pravidelně vítám občánky, ty vítám od samého počátku mé zastupitelské práce, postupně jsem začala oddávat snoubence, přijala jsem pozvánku na pravidelné pochůzky s MP a PČR, pokud jsou nějaká mimořádná jednání, tak se vždy snažím je absolvovat.

A musím říct, že jako zastupitelce se mi velice dobře komunikuje s vedoucími a pracovníky odborů. Nikdy jsem neviděla, že by byl problém domluvit schůzku a vykomunikovat mé dotazy, připomínky. I když jako občané na leccos nadáváme, tak musím říct, že úřad má kvalitní zaměstnance.

  

**Myslíš si, že je důležité, aby se mladí lidé zajímali o komunální politiku a co jim jako Piráti můžete nabídnout?**

  

Myslím si, že je to naprosto zásadní. Je důležité vychovávat novou generaci mladých dospělých, kteří mají zájem o dění ve městě, jsou angažovaní a mají chuť rozvíjet nejen sebe, ale i své okolí. (Já sama jsem v Sokolově nevyrostla, jako mladá jsem neměla zájem zůstat ani v našem kraji, ale postupem času jsem se vrátila a Sokolov si vybrala jako své místo k životu. A podporovala činnosti, které jsem vnímala jako užitečné, nebo naopak jsem se snažila měnit věci, které se mi nelíbili.) Pokud nebudeme mít ve městě aktivní mladou generaci, kdo bude dál město posouvat?

A samozřejmě my jako Piráti se snažíme mladé oslovovat, nabízíme transparentnost, digitalizaci, netajíme se tím, že pomáhat je normální a svoboda slova není samozřejmostí. A samozřejmě i téma legalizace je nám také blízké. Svět se vyvíjí a je důležité nezůstat statičtí.

  

**Jakým tématům na komunální úrovni se chcete jako Piráti primárně věnovat a co trápí sokolovské občany?**

  

Všichni si uvědomujeme, že Sokolov přestává být atraktivní pro mladé rodiny. Důležitým tématem je primárně dostupné bydlení a práce. Už v tomto volebním období jsem s odborem jednala o možnosti pilotního projektu na startovací bydlení pro mladé. Bohužel nástupem covidu jsme naše jednání přerušili. Ale věřím, že na to opět navážeme. Co se týče práce, je důležité podpořit rozvoj malých podnikatelů, ale také umožnit nástup firem, které budou významnými zaměstnavateli.

Samozřejmě vždy budeme hájit rozvoj pracovních nabídek v souladu s životním prostředí. Chceme se posouvat směrem k tomu, aby Sokolov byl vnímán jako čisté město, kde není problém vychovávat své děti.

  

**Myslíš, že má Sokolov letos šanci na změnu?**

Vždycky má Sokolov šanci na změnu. Proto do toho jdeme. Bylo by hloupé do toho jít, věnovat tomu energii, a snažit se o změnu, kdybychom tomu nevěřili. Takže ano, Sokolov má šanci na změnu a my ji letos všem občanům tohoto města přinášíme.
