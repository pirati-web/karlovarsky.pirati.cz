---
date: 2022-11-20
category: blog
layout: post
tags:
    - Lázeňství
    - Cestovní ruch
    - Podnikání
    - Dva_roky_na_kraji
title: Bilance v poločase, aneb dva roky na kraji podle Vojtěcha Franty
author: vojtech.franta
authorId: vojtech.franta
image: posts/VFranta01.jpg
important: true
---
**Po dvouletém působení na kraji patří ke slušnosti vůči voličům předložit srovnání účtů v poločase - vyhodnocení programových závazků koalice a volebních programů politických stran. Takové [bilancování jsme voličům představili](http://www.kr-karlovarsky.cz/krajske_listy/Stranky/221108-Prvni-polocas.aspx) za velké nelibosti opozičního hnutí ANO2011, což je jen potvrzením, že naše závazky plníme úspěšně : -)**

  

Pojďme si tedy v několika dílech rozebrat, co konkrétního se na kraji zastupitelům za Piráty daří realizovat. První díl nezačneme nikým jiným než náměstkem hejtmana pro oblast cestovního ruchu, lázeňství, UNESCO a IT  Vojtěchem Frantou, který se věnoval v prvním roce nastavení procesu transformace Karlovarského kraje.

  

# Cestovní ruch
### Ustavení krizového štábu lázeňství a cestovního ruchu
Cestovní ruch v Karlovarském kraji byl vystaven poslední dva roky několika krizovým situacím - Covid-19 měl v letech 2020 a 2021 katastrofální dopady na světovou ekonomiku a téměř zastavil přeshraniční turismus, Vrbětická kauza v roce 2021 ochladila česko-ruské vztahy, a ruská agrese v roce 2022 na Ukrajině logicky vystavila stopku ruským turistům, do té doby tradičním návštěvníkům kraje, to vše orámované následným růstem cen energií - z těchto důvodů bylo nutné **svolávat pravidelně krizový štáb** pro cestovní ruch a lázeňství a řešit krizový management se zástupci podnikatelů v turismu. 

---
### Navyšujeme rozpočet ve všech kapitolách cestovního ruchu
Kraj v letech 2021 a 2022 znatelně zvyšuje rozpočet kapitoly cestovního ruchu a **s pomocí destinační agentury oslovuje nové trhy a zákazníky**. Zároveň se o to víc pracuje s českou klientelou, domácí kampaň byla v posledních dvou letech velmi úspěšná a vizuálně atraktivní. Pokračovali jsme v oblíbené podpoře 300Kč/noc v kraji, alokovali dalších 10 mil. Kč na lázeňské vouchery, navýšili podporu spolkům pečujícím o naše památky - lázeňský trojúhelník a krušnohoří UNESCO, založili jsme novou destinační agenturu Krušnohoří.

---
### Nová destinační agentura a CHKO
Krušné hory si prošly také turbulentním obdobím - v roce 2019 byla za našeho přispění velká část pohoří zapsána na seznam UNESCO jako Hornický region Krušnohoří/Erzgebirge. COVID umocnil zájem o domácí turistiku a silný zájem investorů a developerů nabral ještě vyšší obrátky. Bylo tak evidentní, že Krušné hory potřebují dobře definovaná:

1) **pravidla rozvoje** - vzniká tak Územní studie, která má ambici tento rozvoj nastavit (práce kolegů z regionálního rozvoje) 

2) **ochranu přírody** - vznik nové CHKO Krušné hory je součástí našeho volebního programu i programového prohlášení vedení kraje - přípravou pověřena pracovní skupina, která odvádí velmi dobrou práci (pod taktovkou kolegů z životního prostředí) 

3) **jednotné řízení cestovního ruchu v Krušných horách** - založili jsme spolu s Ústeckým krajem novou destinační agenturu Krušnohoří z.s., která by měla od roku 2023 zajišťovat udržitelný rozvoj cestovního ruchu v celém pohoří (do výběrového řízení na ředitele máme 40 přihlášených zájemců)

  

# Lázeňství

### Lázně jako úspěšný nástroj léčby postcovid pacientů
Jako součást cestovního ruchu, i lázeňství prošlo v posledním dvouletí krizí - energeticky a personálně náročné odvětví muselo projít určitou proměnou a přizpůsobit se aktuálním výzvám. Naše lázně etablovaly jako ideální nástroj pro doléčování pacientů po COVID-19 onemocnění.

Pružná reakce lázeňských provozovatelů za expertního přispění jediné krajské veřejné výzkumné instituce - Institutu lázeňství a balneologie (ILAB) - vedla k vytvoření lázeňských balíčků procedur pro covidové pacienty. 

---
### ESPA Innovation award
Společnost ENSANA si za svůj inovační přístup k procedurám v Mariánských Lázních odvezla v tomto roce mezinárodní ocenění ESPA Innovation Award, stejným oceněním byl odměněn ILAB za vědecký přístup v lázeňství. 

---
### Strategický projekt Centrum lázeňského výzkumu
Institut lázeňství a balneologie byl zároveň úspěšný v podání strategického projektu Centrum lázeňského výzkumu, na který by měl získat finanční prostředky z Fondu spravedlivé transformace ve výši 325 mil. Kč. Tento projekt si klade za cíl především objektivizaci lázeňské léčby a její inovování, zvýšení kokurenceschopnosti naších lázní a vytvoření řady expertních pracovních míst. Kraj by tak měl navázat na vůdčí úlohu výzkumu a inovací v lázeňství, po téměř 30 letech, kdy přestal fungovat Výzkumný ústav balneologický v Mariánských Lázních.
 
# UNESCO

### Odborná spolupráce na rozvoji památek UNESCO
V roce 2021 se podařilo, po téměř deseti letech, zapsat Slavná lázeňská města Evropy na Seznam světového kulturního a přírodního dědictví UNESCO. Karlovarský kraj tak zakončil plejádu úspěšných zápisů odstartovanou Kynžvartskou Daguerrotypií v roce 2018 a Hornickým regionem Krušnohoří/Erzgebirge v roce 2019. Nejedná se o zásluhu jednotlivce, nebo snad jednoho vedení kraje, či jednotlivých měst, ale o kolektivní a dlouhodobou činnost mnoha odborníků s veřejnou podporou. 

Na kraji vytváříme i nadále vhodné podmínky pro rozvoj zapsaných statků, aktivně vybízíme ke spolupráci jednotlivé odborníky a zástupce dotčených měst a obcí a financujeme rozvoj zapsaných statků pomocí navyšování dotační podpory. Od roku 2023 bude možné využívat nový dotační titul na podporu památek UNESCO, kde bude kladen důraz právě na spolupráci v území a na naplňování plánů ochrany a rozvoje daných památek.  

# Digitalizace a IT

### Nový web Karlovarského kraje v roce 2023
Odbor IT a jeho činnosti byly v rámci kraje často přehlíženy, přesto, že pro chod a komunikaci úřadu jsou jeho služby zásadní. Jedna z nejvýznamnějších změn, které nás čekají, je dokončení nového webu Karlovarského kraje, který by měl být spuštěn na jaře 2023. Kdokoli, kdo [současné stránky](http://www.kr-karlovarsky.cz/) navštíví, tak musí uznat, že nový web je potřeba jako sůl. Kraj si na této zakázce vyzkoušel i nový způsob zadávání zakázek tzv. Best Value Approach, kdy nejde pouze o cenu díla, ale samozřejmě o kvalitu, termíny dodání a profesionální sledování zakázky, ve zkratce vysokou přidanou hodnotu. 

---
### Nová Digitální technická mapa a Geoportál jako služba obcím, městům a profesionálům
Mimo širší zájem veřejnosti proběhlo i úspěšné podání žádosti o modernizaci Digitální technické mapy na kterou kraj získal 170 mil. Kč a naváže na svou úspěšně a bezproblémově provozovanou [Digitální technickou mapu](https://geoportal.kr-karlovarsky.cz/), která usnadňuje život řadě obcím a městům a profesionálům ve stavebnictví. Kraj má zasmluvněnou spolupráci na digitální technické mapě téměř se stovkou obcí ze 132 a poskytuje obcím velmi profesionální službu, je tak v republikovém srovnání v předstihu. Zároveň jsme zadali zpracování Strategie informační a komunikační technologie Karlovarského kraje na následující roky s ambicí rozvíjení infrastruktury a eGovernmentu na území celého kraje, tedy naplňování definice smart regionu.

  

# Transformace regionu - 6,3 mld. Kč pro Karlovarský kraj

Ne, nejedná se o peníze pro velké podniky na zahlazení důsledků těžby uhlí na Sokolovsku, jak se snaží někteří lobbisté tuto evropskou pomoc zkratkovitě popsat. Jedná se o část mechanismu [Spravedlivé transformace](https://ec.europa.eu/info/funding-tenders/find-funding/eu-funding-programmes/just-transition-fund_cs), který vede ke klimatické neutralitě. 

### “Jsme krajem příležitostí, kde je vítán každý” - tak zní transformační vize Karlovarského kraje
Kraj, za pomoci odborně zastoupené Transformační platformy, definoval svůj [plán pro transformaci regionu](https://www.rskkvk.cz/assets/uploads/1631517107-17506202141169665723656229449.pdf), který stojí na třech pilířích trvale udržitelného rozvoje a naplňuje vizi transformace Karlovarského kraje: Jsme krajem příležitostí, kde je vítán každý. 

---
### Definování Plánu spravedlivé územní tranformace Karlovarského kraje za přispění široké odborné veřejnosti
Externí nezávislí experti doporučili pro financování 11 Strategických projektů, které by měly čerpat téměř polovinu z celé alokace. Řada z těchto projektů byla úspěšně podána Karlovarským krajem. Druhá část alokace by měla sloužit k podpoře menších záměrů v celém území kraje, které budou v souladu s plánem transformace.

