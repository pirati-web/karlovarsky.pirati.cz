---
date: 2022-07-05
category: blog
layout: post
tags:
    - Karlovarsky_kraj
    - Lázeňství
    - Cestovní_ruch
title: Krušnohorská destinačka
author: Vojtěch Franta
authorId: vojtech.franta
image: posts/vojtafranta.jpg
important: true
---
**Zastupitelstvo Karlovarského kraje na svém červnovém zasedání schválilo návrh pirátského náměstka Vojtěcha Franty na založení nové Destinační agentury Krušnohoří. Z krajského rozpočtu uvolní 2 miliony korun a stejnou částku přispěje i Ústecký kraj. Právě spolupráce mezi dvěma kraji a Montanregionem o.p.s., tedy společenstvím obcí, jejichž památky byly zapsány na seznam UNESCO, byla pro tento významný krok klíčová.**

Krušné hory potřebují jednotný management rozvoje cestovního ruchu na celém svém území. Spolu s dobře definovaným územním rozvojem a kvalitní ochranou přírody mohou být splněny všechny parametry pro to, aby se Krušné hory rozvíjely v harmonii a v souladu s potřebami místních obyvatel a zároveň byly stále lákavé pro nové investice a citlivý rozvoj.

V současnosti jsme však často svědky opačného přístupu, kdy naše krušnohoří čelí živelnému developmentu, komercionalizaci a dalším negativním trendům, které pomalu ubírají z autenticity a ryzosti, která je zde však stále přítomna. Právě proto nastal nejvyšší čas na vznik oblastní destinační agentury, která pokryje svým působením celý pás Krušných hor i jejich podhůří.

Nová destinační agentura bude mít za úkol právě koordinaci aktivit všech partnerů v území, propagaci a komunikaci vybraných lokalit a kooperaci na vzniku smysluplných produktů cestovního ruchu. V praxi to znamená třeba i diskuzi s aktéry o lokalitách, které by měly být téměř v klidovém režimu s definováním horní únosné kapacity území a naopak, lokality, které mohou cestovní ruch rozvíjet masivněji. Na saské straně krušných hor existuje obdoba takové destinační agentury již řadu let, spojuje všechny aktéry cestovního ruchu na německé straně a bude jistě první organizací, s kterou Krušnohorská destinačka začne spolupracovat.

Nyní je před Karlovarským krajem velký úkol, a to samotný akt založení společné destinační agentury, otevřené výběrové řízení na ředitele/ředitelku této agentury a intenzivní komunikace následných kroků s celým územím. Právě tato komunikace bude klíčová pro úspěšný start agentury a tím udržitelného rozvoje Krušných hor.

***Vojtěch Franta
náměstek hejtmana Karlovarského kraje***


