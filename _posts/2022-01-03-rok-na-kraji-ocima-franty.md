
---
date: 2022-01-16
category: blog
layout: post
tags: 
title: Rok ve vedení kraje očima Vojtěcha Franty
author: Vojtěch Franta
authorId: vojtech.franta
image: posts/vojtafranta.PNG
important: true
---

## Cestovní ruch

Cestovní ruch prošel v roce 2020 obrovským otřesem zvláště pak v našem kraji, Covid zasadil první úder, Vrbětická kauza na rusky orientovaný trh ránu další. Rok 2021 pokračoval v podobném gardu a my jsme na kraji řešili, jak můžeme tomuto segmentu efektivně pomoct.

Kraj plnil v době Covidu především koordinační roli, kdy vedle samotného krizového štábu vznikl i krizový štáb lázeňství a cestovního ruchu. Koordinace se následně přetavila v jednotné apely na Vládu, na jednotlivá ministerstva a samozřejmě i na kraj. Část opatření, která Vláda zaváděla (např. Covid Lázně) jistě vznikla i díky **našemu jednotnému apelu**.

Kraj pokračoval v relativně populárním **příspěvku na ubytování formou přímého daru** návštěvníkům Karlovarského kraje, v minulém roce to byly 4 miliony korun.

V tomto roce chceme dokončit **krizový plán**, který umožní pružně reagovat na Covid opatření a zároveň udá směr v i po krizi.

Individuální cestovní ruch ale zaznamenal v době Covidu spíše růst, zvlášť patrné to bylo v Krušných horách, kde po zápisu Montanregionu na seznam UNESCO pociťujeme zvýšený zájem developerů, návštěvníků ale i ochránců přírodních i památkových hodnot. Je evidentní, že je třeba tyto aktivity mezi sebou koordinovat a řídit. I z toho důvodu jsme se spolu s kolegy z Ústeckého kraje rozhodli pro iniciaci založení oblastní **destinační agentury** pro celé **Krušné hory**, měli bychom tak vytvořit rovnocenného partnera saské Tourism Erzgebirge e.V. Společná dohoda je, že by **k založení** této destinačky **mělo dojít v ½ 2022**. Do té doby chceme všechny kroky konzultovat s partnery z Krušnohoří.

## Lázeňství

Byla velká škoda, že lázně byly v posledních dvou letech tak dlouho zavřené, protože se mohly stát součástí plynulejšího řešení pandemie v ČR. Lázně mohly představovat rezervní lůžkovou kapacitou v rámci našeho zdravotního systému, což provozovatelé lázní několikrát nabízeli. Lázně i tak v době Covidu nemeškaly, řada z lázeňských domů začala nabízet post covidové programy, které se ukázaly jako funkční a prospěšné. **Institut lázeňství a balneologie** se na jednom z těchto projektů podílel a spolu s ENSANA Mariánské Lázně získal za tento projekt mezinárodní ocenění **ESPA Innovation Award**.

Institut lázeňství a balneologie zároveň úspěšně podal projektový záměr strategického projektu **Centrum lázeňského výzkumu**. Pomocí evropských peněz by se měla skrze nezávislý výzkum objektivizovat naše lázeňská péče a do regionu přivést vysoce kvalifikovaná pracovní síla s cílem zavádění inovací v našich lázeňských provozech. To vše následujících pět let.

## UNESCO

24.7. 2021 se **podařilo na seznam UNESCO zapsat**, po více než dekádě nominačního procesu, **Slavná lázeňská města Evropy**. Po **Kynžvartské Daguerrotypii** v roce 2018 a **Erzgebirge/Krušnohoří** v roce 2019 si kraj připsal třetí památku UNESCO na svém území a stal se tak, co se rozlohy památkové chráněného území týče, jednou z **nejvýznamnějších lokalit v České republice**.

Kraj bude nadále rozvíjet potenciál spojený se zápisem UNESCO, v **Císařských lázních** v Karlových varech počítáme s **kanceláří Slavných lázeňských měst Evropy**, finančně **podporujeme lázeňský trojúhelník v jeho projektových záměrech** a iniciujeme pozici **projektového managera** pro všechna lázeňská města. I v roce 2022 chceme masivně podporovat odvětví cestovního ruchu, počítáme s **finančním  příspěvkem** nad rámec schváleného rozpočtu **destinační agentuře Živý kraj**, kde bychom rádi **posilnili téma lázeňství** i ve vztahu zápisu našich lázní na seznam UNESCO. Dlouhodobě podporujeme i Národní památkový ústav při vytváření **nové expozice v Zámku Kynžvart** pro Daguerrotypii. A Krušné hory v tématu UNESCO chceme podpořit nejen vznikem oblastní destinační agentury Krušné hory, ale i podporou vzniku **návštěvnických center UNESCO** v několika lokalitách, ve hře je vila Zenker v Abertamech, Celnice v Božím Daru, dům čp. 8 v Jáchymově či objekty v Ústecké části statku UNESCO, konkrétně ve městě Krupka.

## Transformace

Rok 2021 byl rokem “tranformace”, nebo se to tak alespoň zdálo z pohledu mediálního obrazu. Toto téma je na krátké bilancování složité, proto jen telegraficky - kraj díky široké participaci a kvalitní analýze připravil ambiciózní **strategii transformace na následujcí dekádu**. Vize naší transformace je postavená na **principech trvale udržitelného rozvoje**, věnuje se tak nejen ekonomickým, ale i sociálním a environmentálním otázkám a hodlá je z fondu spravedlivé transformace řešit. **Kraj úspěšně podal** do žádostí o podporu i řadu vlastních **strategických projektů**, které přispějí k vyvážené transformaci našeho kraje. Pro detailní informace máme web určený pouze tranformaci menimekraj.cz

## IT

V roce 2021 se v oblasti IT podařilo zavést několik inovací v rámci úřadu, pro veřejnost často nepostřehnutelných, ale pro chod úřadu nezbytných. Jednoduše řečeno, přestalo se obíhat s dokumenty pro podpisy. Začala se scházet skupina **“moderní úřad”**, která bude postupně zavádět další **inovace** v rámci úřadu.

V tomto roce nás bude čekat **zakázka nového webového rozhraní Karlovarského kraje**. Kdo zná web Karlovarského kraje tak ví, že toto je opravdu potřeba. V rámci této zakázky chceme poprvé uplatnit metodu Best Value Approach (BVA), která má zajistit dodávku především kvalitního řešení.

Kraj potřebuje **strategii pro IT**, digitalizaci, Egovernment nejen pro krajský úřad ale i pro celé území našeho regionu. Zvlášť s odkazem na Evropskou a dnes již i státní prioritu digitalizace. To nás čeká také v roce 2022.

Odbor IT exceluje dlouhodobě v jedné věci a tou je **Digitální technická mapa**. Byli jsme jedni z prvních, kteří začali digitalizovat veškeré plánovací podklady v rámci ČR a dnes z toho stále těžíme. Česká republika zavádí v těchto letech jednotný systém Informačních systémů digitálních technických map krajů (IS DTM), kraj na tento systém získal dotaci a díky svému “náskoku” byl schopen zadat a vysoutěžit bezproblémově celou zakázku. Informace z úspěšného zavádění nového systému budeme veřejnosti průběžně prezentovat.
